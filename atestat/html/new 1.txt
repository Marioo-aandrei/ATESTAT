


Când treci - Mircea Dinescu

Adăugat de: Gerra Orivera
Sub pașii tăi cad viermii în extaz
se bâlbâie salcâmii si fac spume
rușinea-mi fuge beată din obraz
si m-as dori pământ muscat de râme,
pe care surâzând să îl zdrobești
cu tălpile și-apoi fără sfială
trupul să-ți plimbi în douășpe calești
învesmântat în pielea goală.
Ianuarie să curgă-n luna mai,
să-nnebunească în altare popii
si regii sub coroanele de pai
când treci prin dreptul meu și mă dor ochii.

Cântec de Doamne-iartă - Mircea Dinescu

Adăugat de: Gerra Orivera
Doamne iartă ce-am mai râs
moartea nu avea sacâz
și-și plimba arcușul frate
pe babe dezacordate.
Scârța scârța scârța scârța
pâine nu-i dă-i simt tărâța
hârș și hârș și hârș și hârș
n-avem oi dar avem urși.
văleu neica văleu vere
cui de aur în muiere
bătui noaptea ca-n coșciug
și nu pot ieși la plug
mă latră fierul - de scap
o s-o ar cu fusta-n cap.
Scârța scârța scârța scârța
pâine nu-i da-i simt tărâța
hârș și hârș și hârș și hârș
n-avem oi dar avem urși.

Cântec de inimă albastră - Mircea Dinescu

Adăugat de: Adina Speranta
Mai ştii cum te strigam pe-atunci,
“icoană cu picioare lungi”?

Veneai pe râu sau râu erai,
curgeai în mine pînă-n rai,

cu limba preschimbată-n bici
vânam pe coapse iepuri mici,

vânam prin pulpe fân mieriu,
erai mireasmă eram viu.

Dar, of, of, of, desiş de ochi,
acum de mine trag trei popi,

carnea-mi miroase de pe-acum
a scândurică de salcâm,

pe când mânzeşte muşti din cai,
mie ţărâna-mi spune, hai,

mie ulcica-mi spune blid,
iubire – măr rostogolit.

Cântec de lampă stinsă - Mircea Dinescu

Adăugat de: Adina Speranta
Închisorile au fost deschise,
dar din ele nimeni n-a ieşit,
unii chiar s-au spânzurat de vise,
alţii chiar s-au îngropat în zid.

Din pământ acum nu se mai poate
face nici biserică, nici steag,
unii dau din umeri şi din coate,
alţii dau cu frunţile de prag.

Cine mă aşteaptă, nu m-aşteaptă,
omul viu din mine-i asfinţit,
raza cade râncedă, nu dreaptă,
lacrima nu-i apă, ci cuţit.

Cântec de rinocer - Mircea Dinescu

Adăugat de: Adina Speranta
Ca rinocerul care-atacă trenul
încerc să trec de treizeci de ani,
dar îngerul meu, purul şi obscenul,
s-a prăbuşit lovit de bolovani

fiindcă a fost zărit plutind pe arii
de un ţăran lucrat de viziuni
şi-acum îl ţin sub bâta lor pândarii
să-l stoarcă de mirare şi minuni:

“O hi lăcusta care-mpunge orzul
sau fluturele îngrăşat cu pai
sau pasăre cum o arată torsul
sau viespea albă ce ucide cai

că d-aia parcă s-a rărit porumbul
şi laptele s-a subţiat în vaci,
că umblă gîza asta grea ca plumbul
şi paşte catifeaua prin copaci,

ţineţi-o bine ca să-i dăm cu prafuri
otrăvitoare şi chemaţi ţigani…”
Aud roind în jurul meu tarafuri
şi-ncerc să trec de treizeci de ani. 	

Cântecul obositului căutător de aur - Mircea Dinescu

Adăugat de: Adina Speranta
Azi n-am să scot din mânecă nici aşii
cei sprincenaţi, nici preot rumeior,
ci-o să mă las vânat de băştinaşii
pitiţi în lan gălbui de alior.

Să mă despoaie veseli de mărgele
şi să-mi desfacă plosca de la gât,
zvârlit în foişorul de nuiele,
precum un zeu amirosind urât.

Că prea am morfolit în aur cizma
şi prea am navigat pe-un râu de spirt,
tânjesc pe piept să-mi înflorească izma
şi moartea să mă-mbie la un flirt,

fără podoabe când răsare focul
cu flacăra curbată către sud
să chiuie în mine dobitocul
iar eu – copil de jar – să nu-l aud.


Capra contemporană - Mircea Dinescu

Adăugat de: Gerra Orivera
Capra mănâncă trandafirii grădinilor
municipale
ronțăie tramvaiele ca pe morcovii cruzi
nu pleacă dimineața la birou
nu citește gazeta de seară
dezbracă stâlpii de telegraf ca pe duzi
ignoră semafoarele cu nerușinare
nu-și dorește limuzină și jur
n-a brevetat încă iarba artificială
deși mai știe câte ceva despre păduri.
Statuia din centru a fost schimbată
orașul se leagănă intr-un scrânciob de fum
numai această capră încăpățânată
dă lapte și nu se-ntreabă cum.


Câtă Veneție - Mircea Dinescu

Adăugat de: Gerra Orivera
Câtă Veneție consumă omul până ce moare
hamal al umbrei umblă cu ploaia parcă-n spinare
inventatorul femeii-frânghie, femeii-pat,
numai de placa de patefon decapitat
botează porturi unde e dealul pupat de gropi
scoate din strană ca din manșetă care de popi
fiindcă e toamnă și vinu-i leneș fără stăpân
culeagă flota lanuri de cizme foșnet de fân,
sub limba noastră sate sărace trag la belșug
de plictiseală una la alta vacile sug
se-aduce marfă la magazinul cu vânătăi
câtă Veneție neconsumată în ochii tăi.



Câtă Veneție - Mircea Dinescu

Adăugat de: Gerra Orivera
Câtă Veneție consumă omul până ce moare
hamal al umbrei umblă cu ploaia parcă-n spinare
inventatorul femeii-frânghie, femeii-pat,
numai de placa de patefon decapitat
botează porturi unde e dealul pupat de gropi
scoate din strană ca din manșetă care de popi
fiindcă e toamnă și vinu-i leneș fără stăpân
culeagă flota lanuri de cizme foșnet de fân,
sub limba noastră sate sărace trag la belșug
de plictiseală una la alta vacile sug
se-aduce marfă la magazinul cu vânătăi
câtă Veneție neconsumată în ochii tăi.

Cină fără sare - Mircea Dinescu

Cumpara un ziar si taie-ti mâna dreapta
când vor intra cu buldozerul în cronica lui Neculce,
sau asteapta asteapta asteapta
să-ti creasca în brate o piine mai dulce.
Autobuzele parca au bube

parca au riie
ziua visez hulube
parca au jeragai
seara tamiie
dimineata malai.

In cantine lingurile imita scincetul de tramvai,
duhul bromurii sfinte pluteste peste cesi.
Sub tevile de canalizare risul fetelor
zguduie soldatii de caramida.
Onanistii lasa luna gravida
mingiind pulpa trompetelor.
Ia si tu o supa până la prima statie,
atât de limpede ca se vede prin ea starea de gratie
si bunastarea.
Vino moarte si presara pe noi sarea.

Cina cea de taină - Mircea Dinescu

Adăugat de: Adina Speranta
Sub pielea mamei ascuns,
copil de clopotniță,
aștept îngerul morții cu lesă și botniță,
să mă preschimbe-n piatră de sare linsă de oi,
într-un blid cu apă călduță,
dați-mi scara să urc în maimuță,
sau dați-mi funie
să mă preling la Duhul Sfânt în cuhnie
să văd cum își gătește bucatele -
Atoatele,
cum împarte cu satârul sfințit
trupul meu murat în asfințit.



Convalescența - Mircea Dinescu

Adăugat de: Adina Speranta
Sunt o pictură umedă - mă zvânt la soare,
muște mă duc scârbite pe picioare
și îmi depun pe geamuri, pe lămpi și pe batiste,
bojocii și ficatul, și mațele-mi foviste.

Convertirea nebunului - Mircea Dinescu

Adăugat de: Gerra Orivera
Oh aiurit îmi prepar
îngerul în eprubetă,
lampa mănâncă ziar
blândă și analfabetă.
Parcă mușcat de-un îndemn
lucrul își iese din fire,
pieptăn un scaun de lemn
beau înăcrită psaltire.
Nunți se-ntețesc prin vecini
ploaia coboară în sâmburi,
morții își poartă senini
sângele galben pe câmpuri.
Vin saltimbancii din sud
plini de pecingini și raze,
slava e și-n așternut
slava chiar și în obraz e.
Când să le strig că-n zadar
cred în cometa lor chioară,
simt cum mă umplu de har
simt cum mă nasc din fecioară.


Crăciun - Mircea Dinescu

Adăugat de: Adina Speranta
În spatele templului e-un coteț de găini, câțiva saci cu mălai,
marmură pentru zeii de-ocazie,
o tigaie încinsă,
vestalele sporovăiesc în pauză ca dizeozele,
fac gargară cu ceai,
temătoare de razie
și-au pus pozele
pe condicuță pretinsă.

Imperiul suferă pe undeva prin păduri,
îl dor barbarii cu limfa lor slobodă,
nu-i voie să bei, nu-i voie să-njuri,
hai, pitulează-te-n lobodă.

Isus stă în pântecul maicii sale, nebun,
ascultă discuri cu Pink Floyd și plânge,
se-amână, desigur, spectacolul de Crăciun,
magii s-au înscris în ajun
la donatorii de sânge.

Dans - Mircea Dinescu

Adăugat de: Adina Speranta
Moartea în stradă citește ziarul
așezat pe fața cerșetorului mort,
moartea în cârciumă-și umple paharul,
moartea-i pe câmpuri, moartea-i în cort.

Perie-i haina, linge-i pantofii,
fii-i pentru o viață valet de lux,
chelia de aur a Sfintei Sofii
lucească-n sângele tău la reflux.

O, dans al morții, clatină-ți lanțul,
sclav muzical, fericit instrument…
Prin carnea noastră umblă Bizanțul,
ba Europa, ba Orient.



Dansul pe jăratic - Mircea Dinescu

Adăugat de: Adina Speranta
Acum gelos pe fluturi, ieri alăptat de nori,
nici nu ştiam ce-i umbra cînd m-au lovit cu băţul,
ca lacrima pe-obrazul unui copil din flori
am lunecat şi, iată, simt biciul şi simt hăţul.

Dând stelele-ntr-o parte, aş fi putut să strig,
dar mă cuprinse sila de răsul lor sălbatec,
pe vinetele-mi buze năştea un rug de frig
şi-acum dansez în lanţuri pe spini şi pe jăratec.

Cândva zburând pe lacuri abia m-am oglindit
şi apa-nchise ochii la razele stinghere,
acum ei bat din tobe şi zilnic îmi trimit
un blid cu sânge negru de la vreo-njunghiere.

Cum să le spun că floarea salcîmilor mi-a fost
altar de-ngăduinţă şi un prilej de pace,
când mă lovesc de pietre şi mă fac tâmp şi prost
că nu pot duce-n gură soioasele cojoace.

Cum să le spun că nu pot în rând cu urşi buimaci
să ţopăi şi să pieptăn cu ghearele nisipul,
când naşterea-mi fusese vestită de trei magi
şi, dintre toţi, doar maica îmi recunoaşte chipul.

Cum să le spun că nu pot să mormăi, ci doar cânt,
cum să le spun că mâna-mi a alintat doar arfa,
când mi-au lăsat vederii doar geamuri de pământ
şi-o botniţă prin care nu pâlpâie nici iarba.

Dispariţia unui figurant - Mircea Dinescu

Adăugat de: Adina Speranta
Se-acreşte primăvara şi ea pe stârvul crăcii
Şi claunul boceşte în spatele barăcii
Şi rufele bătrâne îl cheamă pe frânghie
Să îşi usuce plânsul lui mic de prăvălie.

În iarba veche umblă un soi de iarbă nouă
cu pâre şi veninuri. Fă-te şi tu că plouă,
acceptă şi tu circul şi pe lumina slabă
descuie rinocerul şi intră-n el degrabă.


Elegie la trenurile reci - Mircea Dinescu

Adăugat de: Adina Speranta
De-ai adormi, iubito, pe linia ferată,
îmbujorate trenuri te-or ocoli tiptil,
din ceruri au să ningă baloturi mari de vată,
vor fi beții de rouă, se va dansa cadril.

Va mai veni și-un înger din gările înalte
să-ți netezească somnul cu pene de păun
și arbori de seqoia se vor planta în halte
și-n piețe s-or da gratis baloane de săpun.

Și părul tău de raze va cotropi siberii,
să sfaraie zăpada pe capete de struți
și-apoi în reci cazarme cu genele-ai să perii
obrazu-ascuns în pernă al plânșilor recruți.

Dar tu n-adormi, iubito, pe linia ferată
trec trenuri îmbâcsite de zgură și de clor
și nici nu știu ce-nseamnă un trup frumos de fată
și-ncep atunci de milă să plâng în urma lor.


Exil - Mircea Dinescu

Adăugat de: Adina Speranta
Au înflorit cartofii în Marmația
și voi tocmai acum plecați spre sud
când ceru-i aiurit și descusut,
când se confundă bocetul cu nația?

Veți inventa durerea ca o tară,
poate veți da peste-un mormânt mai cald...
Scobim, scobim cartofii de smarald,
săracii mei cartofi de piatră rară.

Ce zeu păstrat în saramuri celeste
ar fi dispus din nou să ne adune?
La noi, la voim e plâns de-ngropăciune,
la voi, la noi, e-un capăt de poveste.

Exil pe-o boabă de piper - Mircea Dinescu

Adăugat de: Adina Speranta
Tu lasă contabilii să numere valuri,
tu lasă-i pe alţii să clatine chei,
fii cioara cu scripca, nebunul, hamalul
ce cară-n decembre spre mugur clei.

În mlaştini cu muzici, atlet al pudorii,
să-ţi fie deodată ruşine, să mori,
pe-un pat mişcător în maşina salvării
comandă fetiţe, şampanie, flori…

Şi loc de odihnă alege-ţi piperul
să-i poţi saluta, dacă nu ţi-o fi greu,
pe cei ce pun sticla, betonul şi fierul,
în spaţiul din care-a fugit Dumnezeu.



Fiți liniștiți - Mircea Dinescu

Adăugat de: Adina Speranta
Ce să facă și ei profeții,
beau bere acră și le urcă revolta cu un semiton
până vin autocarele
să-i poarte prin satele mai arătoase
să se-mbăieze chiar în realitate: bâldâbâc!

La mese lungi,
penibili și înroșiți de vin
cântă ei de gât cu primarul și șeful de post
și plumbul ce li se lasă greu în picioare
s-o-nălța în ziarele de dimineață mult mai ușor.

Până la urmă iau și eu culoare,
fiți liniștiți,
mă dau și eu pe brazdă,
fiți liniștiți,
stivele de îngeri din magazie nu le-am zărit,
nici aurora bătută în cuie, fiți liniștiți.
Un burduf de acordeon la mașina de scris o să-mi atașez
la festivalul sătesc,
la nunțile populare,
o să-mi fac datoria, fiți liniștiți,
o să cânt și eu, dar fiți liniștiți,
și chiar... pentru numele... nu se poa... fiți liniștiți.


Fuga în doi - Mircea Dinescu

Adăugat de: Adina Speranta
Este-n noi o spaimã care ne doboarã,
Bate vânt din lucruri, poate dinadins,
Sufletu-i o luntre spre odinioarã,
Carnea dulce, vâslã, ochiul necuprins.

Rupți din soare-s mânjii, îi asteaptã hãțul,
Gloria cãruții – glorie pe roți.
Ochelari de piele mãrginind ospãțul
Fãrã ca privirea sã-nfloreascã-n părți.

Noi vom umple caii gata de plecare
Adunați în plasa ierburilor vechi,
Steaua cea aleasă poate fi oricare –
În singurătate alergăm perechi.

Haplea - Mircea Dinescu

Adăugat de: Adina Speranta
Vine Haplea, dă cu lingura-n sate,
soarbe clopote pe nerăsuflate,
ară biserici, seamănă panică
și-apoi o seceră cu limba mecanică.
Știa ce spune grecul săracu:
nu-ți lua turcoaică - îl iei pe dracu,
nici casă-n Vlahia - ferește, Doamne,
că-i cad ferestrele după trei toamne,
că vin cumanii și pecenegii
și gugumanii și viceregii
și-n fruntea oștii săltând buricu,
Haplea al nostru cu polonicu.


Interogatoriu - Mircea Dinescu

Adăugat de: Adina Speranta
Ce extaz? Ce șampanie? Ce picioare?
Ce îngeri nedeclarați?!
Nici plăpumi. Nici ceai de cicoare.
Luna pute-a soldați.

Gări oarecum frigidere.
Măcelăria parcă-i tramvai.
Astăzi nu-i zi de tăiere.
Botezătorule, hai!

Nici-un port!... Port bretele pe burtă,
voi intra în altă clasă, presupun,
ca un mongol năbădăios în iurtă,
speriat de fiara săpun.

Nici-un vis!... Vis-à-vis, mai degrabă,
unii schimbă viori pe cartofi,
alții fluturi din cap la tarabă,
nebuni gri, nebuni verzi, nebuni movi.

Ce extaz? Ce lichele mioape
îmi citesc de pe limbă scrisori?
Mîna-ți cade ca paiul pe ape,
crezi că mori și deodată chiar mori.

Joc de noroc - Mircea Dinescu

Adăugat de: Adina Speranta
Pe sub castani adie evul mediu
cu zaruri ce-mi pocnesc în față lent,
îmi joc și eu în senzual asediu
carnea de smochinit adolescent.

Dinspre mansarde dangătul de linguri
topește ora pașnică în ceai
insinuind prohodul celor singuri
pe lângă moartea cărora treceai.

O, trupul tău lucrat febril cu forja,
lemn muieratic aclamat de vulg,
patul otrăvitor al papei Borgia,
mă-mbie-ntre valtrapuri să mă culc,

fată de cartier, inconștientă,
surpând cetăți de aer sub picior,
nebănuind prin iz de ceai de mentă
surâsul meu aproape necrofor.

Revolta instrumentelor - Mircea Dinescu

Adăugat de: Adina Speranta
Pe sub mâini se va acri pianul,
precum turcul mucezit sub fes,
subţirel şi legănat ca lanul
flautu-i bolnav de tignafes.

Bărci se rup uşor din duşumele,
cuci în ouă verzi de pitpalac
bat denunţuri. Gudură drapele
lemnul care n-a ajuns copac.

Vaca oarbă paşte linii,
trenuri moi şi călători distraţi,
unde-i crângul ce trădând ciulinii
azvârlea cu fete în soldaţi?!

Sârma de aur - Mircea Dinescu

Adăugat de: Adina Speranta
Părul tău explodând ca șampania
îl bea vântul mirării din sud,
când te văd, peștișorul Pirania
umblă-n mările către asud.

Hip și hop curg ghețarii spre Spania,
sar maimuțe pe crengi de năut,
te voi duce acolo cu sania
sau călare pe-un flutur-mamut.

Mii de popi au să-mi cânte sfeștania
cum pândesc să vânez un sărut,
mii de muște-or începe campania
peste hoitul meu drag și urât,
o să par, sărutat, pocitania
cu o sârmă de aur în rât.


Scrisoare medievală - Mircea Dinescu

Adăugat de: Adina Speranta
Doamne, nu mai pot de ziduri, nu mai pot de cărămidă,
când mişc limba cade varul de pe catedrale vechi
şi mă scuipă toamna asta ca pe-o râncedă omidă
şi-mi îndeasă floarea morţii sângerie în urechi,

şi mă ninge mila mare şi mă zgâlţâie destinul,
vesel danţ de păuniţe oglindit în colţi de lup,
uite foamea de paradă cum îşi plimbă manechinul
şi-mi aruncă flori pe masă şi-mi dă mâna să i-o pup.

Maica mea, pe o colină te usuci de aşteptare,
cum scăzu amurgu-n teiul mirosind a plâns senin
gâlgâie oraşu-n mine, sunt gălbui ca o scrisoare
şi-mi înlănţuie grumazul caracatiţa din vin.

Sub cerul așteptării - Mircea Dinescu

Adăugat de: Adina Speranta
Simt nevoia să ascult un sânge,
amfora subţire a femeii,
când o parte-a trupului meu plânge,
iar în alta odihnesc toţi zeii.

Mă vânează somnul lângă pleoape,
lacăte de iarbă să îmi urce,
ca o piatră coborâtă-n ape
ştiu măsura lunecării dulce.

Dar se surpă ora şi nisipul
îmi dezleagă spaima de tăcere,
o să strig până se-aprinde chipul
sângelui meu treaz care te cere.

Ultimul ceai - Mircea Dinescu

Adăugat de: Adina Speranta
Întîi ți se dă corpul doar ție cu chirie
până pricepi că-s sute de locatari în el.
Penibil ca o gloabă ce intră-n fierărie
c-ar vrea dintr-o potcoavă să-și toarne un inel
o să te joci o viață de-a butlerul cu lordul
ce-ți hăituiește vulpea pitită sub buric,
te duci la spițerie că te trimite cordul
să-i iei anticolivă și prafuri antidric,
o să-ți păzești vezica și-o să te-nchini fățarnic
când treci pe lângă sfânta ta boală de plămâni
și țucălar și moașă și bonă și paharnic
o să-ți petreci la groapă ciolanele auguste
cu morga unei rude sosite din Șanhai
și-or năvăli săracii pe tine să îți guste
esența translucidă din ceștile de ceai…

Ce tristețe elegantă! Ce plâns melodios!


Urma călătoriei - Mircea Dinescu

Adăugat de: Adina Speranta
Pictorul ratat
așteaptă vânturi prielnice
să bată-n pânza lui albă,
să-i mute epava spre Țara de Foc a culorilor

Uleioasa dâră de sânge
în urma briciului transformat în penel

Ușa - Mircea Dinescu

Adăugat de: Adina Speranta
Cum stai culcat pe malul apei negre
simți musca verii cum îți dă târcoale
și nu e greu să-i descifrezi mesajul:
ți-a amintit că duci un hoit în cârcă.
Atuncea din senin ți se năzare
că urcă-un pachebot cumplit pe Dunăre
trosnind la-ncheieturi ca un imperiu,
târând în urma lui păduri și poduri,
cirezi și case, turle de biserici
lipite precum melcii de carenă,
un pachebot parcă mânat de-o lege
firească totodată și absurdă,
cu burta plină de copii de țară
să-i verse ca pe icre la izvoare.

Trezit de pleoscăitul vreunei sticle
zvârlite de-un bețiv certat cu fluviul
sau de sirena fabricii de zahăr
te-ntorci tăcut în camera ta strâmtă
și-ncerci să-njghebi un lucru din nimic,
să încleiezi o ramă la tabloul
al cărui pictor nici nu se va naște
sau și mai clar:
chiar să fixezi o clanță pe-un perete
în care nu există nici o ușă.


Vila artistului - Mircea Dinescu

Adăugat de: Adina Speranta
Dosarul meu creşte ca pâinea bună,
se umflă, pârâie, dospeşte lin,
iubito, vom petrece împreună
sub streşinile lui de vinilin.

Ia-ţi şi părinţii ca să nu fim singuri,
ia-ţi şi umbrela pentru orice risc,
e toamnă-n vorbe şi ne plouă-n linguri
şi cad din pomi agenţii de la fisc.

Azi trec nepăsător printre vitrine,
nici nu mă uit, nici nu miros, nici nu înjur:
carne de tun, osânză de albine,
şi-un îngeraş de votcă în azur…